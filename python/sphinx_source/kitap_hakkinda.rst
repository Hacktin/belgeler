.. meta:: :description: Bu bölümde Python3 Kılavuzu'ndan söz edeceğiz. 
          :keywords: python, python3, türkçe kaynak, programlama dili, forum
           
.. highlight:: py3

******************
Bu Kitap Hakkında
******************

Elinizdeki kitap, Python programlama dili için kapsamlı bir Türkçe kaynak
oluşturma projesi olan `istihza.com <http://www.istihza.com/hakkinda.html>`__'un
bir ürünüdür. Bu kitabın amacı, herhangi bir sebeple Python programlama diline
ilgi duyan, bu programlama dilini öğrenmek isteyen kişilere bu dili
olabildiğince hızlı, ayrıntılı ve kolay bir şekilde öğretmektir. 

Bu kitabın hedef kitlesi, programlamayı hiç bilmeyen kişilerdir. Bu sebeple, bu
kitapta ders konularını olabildiğince ayrıntılı ve basitleştirilmiş bir şekilde
ele almaya çalıştık. Ancak eğer geçmişten gelen bir programlama deneyiminiz
varsa, üstelik programlamaya ilişkin kavramlara da aşinaysanız, bu kitabı sıkıcı
bulabilirsiniz. Öyle bir durumda, bu belgelerin yerine, Python programlama
diline ait `resmi kılavuzun <https://docs.python.org/3/>`__, yine istihza.com
projesinin bir ürünü olan `Türkçe çevirisini
<http://www.istihza.com/resmi/py3]>`__ takip etmeyi tercih edebilirsiniz. Fakat
öğreneceğiniz ilk programlama dili Python ise, resmi kılavuzu anlamak size epey
zor gelecektir.

Bu Kitabı Nereden İndirebilirim?
**********************************

Bu kitabı İnternet üzerinden takip edebileceğiniz gibi, `depodan
<http://indir.istihza.com/belgeler/py3>`__ PDF veya EPUB biçimlerinde
bilgisayarınıza da indirebilirsiniz. Ancak bu kitabın henüz yazılma aşamasında
olduğunu ve içeriğinin sık sık güncellendiğini aklınızdan çıkarmayın.
Dolayısıyla, bilgisayarınıza indirdiğiniz PDF ve EPUB belgeleri güncelliğini
çabucak yitirecektir. O yüzden, eğer mümkünse, kitabı çevrim içi kaynağından
takip etmeniz veya bu mümkün değilse, PDF/EPUB belgelerini sık sık yeniden
indirmeniz daha mantıklı olacaktır.

Bu Kitaptan Nasıl Yararlanabilirim?
************************************

Elinizdeki kitap, epey uzun ve ayrıntılı makalelerden oluşuyor. Dolayısıyla bu
kitabı elinize alıp bir roman gibi okumaya çalışırsanız, sıkılıp öğrenme
azminizi kaybedebilirsiniz. Bu kitabı sıkılmadan ve bıkkınlığa düşmeden takip
edebilmeniz için size birkaç öneride bulunalım.

Programlama dillerini, sanki tarih, coğrafya veya felsefe çalışıyormuşsunuz
gibi, kitaba gömülüp harıl harıl okuyarak öğrenemezsiniz. Programlama dillerini
öğrenebilmek için sizin de etkin bir şekilde öğrenme sürecine katılmanız
gerekir. Yani bu kitaptaki makalelere kafanızı gömmek yerine, bol bol örnek kod
yazmaya çalışırsanız, öğrendiğiniz şeyler zihninizde daha kolay yer edecektir.
Birincisi bu.

İkincisi, kimse sizden bu kitaptaki her ayrıntıyı ezberlemenizi beklemiyor.
Maharet, bir konuya ilişkin bütün ayrıntıları akılda tutabilmekte değildir. İyi
bir programcı, bir konuya dair nasıl araştırma yapacağını ve kaynaklardan nasıl
faydalanacağını bilir. Bir yazılım geliştirici adayı olarak sizin de öğrenmeniz
gereken şey, gördüğünüz bütün konuları en ince ayrıntısına kadar ezberlemeye
kalkışmaktan ziyade, o konuya ilişkin ilk aşamada fikir sahibi olmaya
çalışmaktır. Python'da ilerledikçe, zaten belli alanlara ilgi duyacak, kendinizi
o alanlarda geliştirmeye çalışacaksınız. Elbette çok uğraştığınız konulara
ilişkin ayrıntılar da daha kolay aklınızda kalacaktır. Üstelik bir projeye
ilişkin gerekliliklerin sizi yönlendirmesiyle, belli konularda daha ayrıntılı
araştırma yapma fırsatı da bulacaksınız.

Üçüncüsü, bir konuyu çalışırken yeterince anlayamadığınızı hissederseniz, lütfen
dudağınızı büzüp bir duvar köşesine kıvrılarak kendi kendinizi yılgınlığa
düşürmeyin. Eğer bir konuyu anlamadıysanız, okuyup geçin. Okuyup geçmek içinize
sinmiyorsa, aşağıda belirttiğimiz şekilde yardım isteyin.

Nereden Yardım Alabilirim?
***************************

Bu kitapta Python programlama diline ilişkin konuları olabildiğince temiz ve
anlaşılır bir dille anlatmaya çalıştık. Ancak yine de bazı konular zihninizde
tam olarak yer etmeyebilir. Üstelik kimi zaman, bir konuyu daha iyi anlayabilmek
ya da bir sorunun üstesinden gelebilmek için bilen birilerinin yardımına da
ihtiyaç duyabilirsiniz. İşte böyle durumlarda istihza.com'un `forum alanına
<http://www.istihza.com/forum>`_ uğrayarak başka Python programcılarından yardım
isteyebilirsiniz.

Forum alanı hem bilgi edinmek, hem de bildiklerinizi paylaşmak için oldukça
elverişli bir ortamdır. Foruma ilk girişiniz muhtemelen yardım istemek için
olacaktır. Ama ilerleyen zamanlarda Python bilginiz arttıkça bir de bakacaksınız
ki yardım ararken yardım eder duruma gelmişsiniz. İşte forum; kendinizdeki
değişimi görmek, bilgi düzeyinizdeki artışı takip etmek ve hatta yeni şeyler
öğrenmek için bulunmaz bir fırsattır.

Projeye Nasıl Yardımcı Olabilirim?
*************************************

Bu kitabın amacı, kitabı okuyanlara Python programlama dilini doğru ve ayrıntılı
bir şekilde öğretmek olduğu kadar, bu programlama dilini öğretirken düzgün ve
anlaşılır bir Türkçe de kullanmaktır. Bu bakımdan, kitapta bulabileceğiniz kod
hatalarıyla birlikte, kitaptaki anlatım, yazım ve noktalama hatalarını da
`yazara iletirseniz <ozgulfirat@gmail.com]>`__, istihza.com projesine önemli bir
katkıda bulunmuş olursunuz.

.. seealso:: Projeye bu şekilde katkıda bulunanların listesini
 :doc:`katkida_bulunanlar` başlıklı sayfada görebilirsiniz.

Bunun dışında, projeye destek olmanın bir başka yolu, forum alanında sorulan
soruları cevaplamaya çalışmaktır. Bu şekilde hem projeye destek olmuş, hem
başkalarına yardım etmiş, hem de kendi bilginizi artırmış olursunuz.

Kullanım Koşulları
********************

Bu kitaptaki bilgiler, istihza.com'un öteki kısımları gibi, `Creative Commons
lisansı <[http://creativecommons.org/licenses/by-nc-sa/3.0>`__ altındadır. Bu
lisansa göre, bu kitaptaki bütün bilgilerden herkes ücretsiz olarak
yararlanabilir. Eğer isterseniz burada gördüğünüz belgelerin çıktısını alabilir,
tanıdığınız veya tanımadığınız herkesle gönül rahatlığıyla paylaşabilirsiniz.
Ancak bu belgeleri başka bir yerde kullanacaksanız, istihza.com adresini kaynak
olarak göstermeli ve bu belgeleri kesinlikle satmamalısınız. Arzu ederseniz
belgeleri çoğaltıp **ücretsiz olarak** dağıtabilirsiniz.
